### Dubbelbeckasinprojektet

#### Resultatrapport 2008

De viktigaste resultaten från projektet "Dubbelbeckasin i västra Jämtland 2008" var:

1. Upptäckt av tre tidigare okända spelplatser (två i Storlien, en i Bunnerfjällen).
2. Inventering av totalt elva spelplatser med sammanlagt minst 96 hanar.
3. Lokalisering av en boplats där en ruvande hona stöttes.
4. Upprättande av automatisk radiopejlingsutrustning vid Stråtön, och insamling av nästan tre veckors pejlingsdata.
5. Dokumentation av nya dagvisten runt spelplatsen vid Stråtön.

I och med att området NO Storlien var snöfritt första veckan i juni kunde den planerade inventeringen av tidigare utvalda okända områden i år avslutas. I fortsättningen kommer fågelstationen att inrikta inventeringarna mot redan kända spelplatser, samt mindre områden där enstaka observationer gör det troligt att fler spelplatser kan finnas. Naturvårdsverkets åtgärdsplan för dubbelbeckasin föreskriver återbesök på intressanta områden med några års mellanrum för att inte missa spelplatser som inte hyste någon lek vid första inventeringsåret, och därför kommer något område varje år att återbesökas.

Radiopejlingen av beckasiner som märkts med radiosändare fortsatte. Nytt för i år var att en automatisk pejlingsstation uppfördes nära leken vid Stråtön. Vi kunde därför följa dygnsrytmen hos några av de sju beckasiner som märktes, och bland annat se vilken del av dygnet de befann sig på spelplatsen och när de befann sig någon annanstans. En svag signal som registrerades i slutet av juni antyder att en dubbelbeckasin befann sig högt uppe på fjället mot Bunnerplatån, vilken kan vara intressant att utforska nästa säsong. Manuell radiopejling bekräftade tidigare funna dagvisten vid Stråtön och Högåsen, och utökade dessutom området runt Stråtön där beckasiner tillbringar dagarna.

Den ruvande honan stöttes av en ren slump upp från sitt bo på Laptentjakkes SO-sluttning av inventerare som var på väg hem från leken vid Tjallingen. Något senare samma morgon upptäcktes också en ny lek mitt emellan Tjallingen och Stråtön, likväl helt oplanerat. Spelplatserna Enkälen, Ullådalen och Getvalsbacken besöktes inte av fågelstationens inventerare denna säsong.