### Högåsen

#### Dubbelbeckasinspel vid Ånnsjön

<figure>![Dubbelbeckasin](/assets/images/dbeckasin3_steve-dahlfors.jpg)<figcaption><span class="description">Spelande dubbelbeckasin / Gallinago media.</span><span class="owner">Foto: Steve Dahlfors</span></figcaption></figure>

**När?**
Dubbelbeckasinerna anländer till Ånnsjöfjällen omkring 15 maj, och börjar omedelbart att spela. Spelet pågår med hög intensitet någon vecka in i juni. Därefter är de flesta honor parade och spelet mattas av. Enstaka spelande hanar kan dock höras i början av juli.
Dubbelbeckasinen är nattaktiv och spelar som mest under nattens mörkaste timmar, ca 23–02. Enstaka strofer kan höras redan vid 20–21 och en del individer fortsätter spela framåt 04–05.

**Var?**
Vi rekommederar dig som vill njuta av dubbelbeckasinens spel att besöka leken på toppen av lågfjället Högåsen, precis norr om Enafors. Denna lek är en av de största vi känner till, med 20-30 spelande hanar. Spelplatsen lämpar sig väl för fotografering eftersom den är fri från buskar, och beckasinerna ofta ses öppet på tuvorna. Högåsen erbjuder också en fin panoramavy över omgivande fjällvärld.

**Hur?**
Högåsen når du via den spångade leden "Blå spåret" som utgår norr om Enafors jvstn. Alternativt kliver du på leden vid ställverket ca 1 km NO om Enafors (korsa stora kraftledningen, hitta blå markeringar under lilla kraftledningen). Blå spåret slutar vid raststugan "Grand Hotel" på toppen av Högåsen, efter 2-3km måttlig uppförsbacke. Från "Grand Hotel" går du 400m rakt österut. Spelplatsen ligger på den östligaste delen av Högåsens topp-platå.

<figure>![Dubbelbeckasin](/assets/images/dbeckasin2_steve-dahlfors.jpg)<figcaption><span class="description">Dubbelbeckasin / Gallinago media.</span><span class="owner">Foto: Steve Dahlfors</span></figcaption></figure>

**_Visa hänsyn mot både dubbelbeckasiner och andra fågelskådare när du besöker leken!_**

Enstaka stillsamma besökare kan komma fåglarna relativt nära (ca 20–30 m) under den mest intensiva delen av spelet, men tidigare på kvällen bör man hålla större avstånd (50–100 m) till fåglarna för att låta dem samlas utan störning. Grupper av skådare bör också hålla ett större avstånd för att inte hämma spelet. Vid våra exkursioner går vi inte fram med fler än åtta besökare åt gången.



**_Tips!_** Lätta på klädseln innan du påbörjar vandringen upp till Grand Hotel, och ta på extratröjan direkt när du kommer upp.

**_Tips!_** Ta gärna med ett sittunderlag eller motsvarande och slå dig ned när du lokaliserat de spelande fåglarna. Har du tur kommer fåglarna successivt närmare.

#### Karta över området

- A - Parkering vid ställverk
- B - Raststugan "Grand Hotel"
- C - Obsplats Högåsen
- D - HOGAS, ungefärlig mittpunkt för spelplatsen
- T - Telemast

**_Tips!_** Byt kartans visningsläge till "Satellit" för mer detaljer. Du kan även zooma för att lättare se terrängen.

**_Tips!_** Klicka på markörerna för att se vad de markerar.