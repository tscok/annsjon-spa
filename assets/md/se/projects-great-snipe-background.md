### Dubbelbeckasinprojektet

#### Äldre observationer

[Anders Eriksson] *I Sveriges Naturs häften från 1943 till 1949 finns ett antal rapporter om fågeliakttagelser från landets olika hörn. Flera rapportörer fanns i Jämtland och bl.a. finns det uppgifter om dubbelbeckasin:*


> [...] häckat [...] vid Offerdal i Jämtland
> <span class="author">R. Wredhammar, 1944</span>

<!-- -->
> Från Jämtland rapporteras om två bofynd
> <span class="author">K. von Essen, R. Wredhammar, 1945</span>

<!-- -->
> Dubbelbeckasinen har också i år uppträtt vid Offerdal i Jämtland, därjämte förekommer arten även vid Ansättfjället, där dess lekplatser blevo funna
> <span class="author">R.Wredhammar, 1946</span>

<!-- -->
> Dubbelbeckasinen har i Jämtland anträffats häckande i trakten av Storlien (E.Sjökvist) och vid Autovillenbuona observerades ett par i juni (K.von Essen, J.Lund och Kai Curry Lindahl) [...] Jämtland hyser de flesta kända häckplatserna, vilka emellertid kunna räknas på blott ena handens fingrar. (1947)

*Jag tänker se till att dessa häften och kanske en del andra utdrag av gamla trycksaker förr eller senare hamnar hos lokala rapportkommittén i Jämtland eller på fågelstationen. Det kanske även kan finnas en del observationer av äldre datum i rapportkommitténs material som kan vara till nytta. T.ex. minns jag att Håkan Billing hittat bo någonstans i närheten av Sandknölarna i Hotagsfjällen på 70-talet. Under 2001 hittade Tomas Bergström bo av dubbelbeckasin någonstans också.*

#### Tidpunkt och Metodik
[Anders Eriksson] *Jag upplevde spelet vid Storulvån fint en natt för ett antal år sedan (kanske 1992, kan kolla mina anteckningar om det behövs).*

*Situationen var speciell med en sen snösmältning. Om jag minns korrekt var det någon av de första dagarna i juni men snön låg fortfarande över stora delar av fjällen. Åkte (vatten-!)skidor längs leden och vidare upp på östsluttningen ovanför spelplatsen i avvaktan på lämplig tid. Kvällen och natten blev sedan mycket lyckad med fina observationer av spelet.*

*Det som, jag så här i efterhand, tycker kan vara intressant är att den sena snösmältningen gjorde letandet mycket lättare än annars. Den sluttande myr där beckasinerna spelade saknade snö (kanske p.g.a. det rörliga vattnet i backmyren) medan omgivningen var snötäckt.*

*Min slutsats är att vegetationskartor tillsammans med observationer om aktuella snöförhållanden kan ge god vägledning om var spel kan finnas.
Martin Tjernberg gjorde en forskningsinsats på 80-talet, men det antar jag att du redan känner till. Han har troligen värdefulla synpunkter på metodik m.m.*