### Dubbelbeckasinprojektet

#### Resultatrapport 2007

De viktigaste resultaten från inventeringssäsongen 2007, genomförd med bidrag från Alvins fond (Johan Råghall, Dubbelbeckasin i västra Jämtland 2007), är att:

1. En helt ny lek upptäcktes vid Enkälen, söder om Snasahögarna. Elva spelande hanar, en relativt stor lek som också är den hittills högst belägna på ca 900 möh.
2. Alla tio tidigare kända lekar inventerades. Generellt sett gott om spelande beckasiner, även om den minsta leken (Stor-Visjövalen) ej var besatt denna säsong. En lek (Larsvalen) återfanns några hundra meter från tidigare plats.
Inventering av tidigare obesökta områden kommer att slutföras under sommaren 2008 med ekonomiskt stöd från Länsstyrelsen i Jämtlands län inom ramen för Naturvårdsverkets åtgärdsplan för dubbelbeckasin.

Sommaren 2007 inleddes radiopejling av dubbelbeckasiner med gott resultat. Utrustning kunde inhandlas med bidrag från Olson-Borghs stiftelse, Magnus Bergvalls stiftelse, KVA och Zoologiska stiftelsen vid Uppsala Universitet. Preliminära resultat visar att samtliga individer på en lek håller samman även dagtid, och söker föda på ett eller ett fåtal begränsade områden inom 1 km från leken.