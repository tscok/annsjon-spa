### Skådarguide

I mitten av maj, eller någon vecka dessförinnan, om våren är tidig, startar den egentliga fågelsäsongen vid Ånnsjön. Då börjar sjön gå upp vid älvmynningar och myrarna börjar bli snöfria. Änder och vadare anländer efterhand och på ungefär 2 veckor är alla fåglar där med silvertärna och smalnäbbad simsnäppa som de sista flyttfåglarna.

Under första halvan av juni är aktiviteten som högst med drillande småspovar och spelande brushanar på myrarna och smålom, storlom, svärta, sjöorre, bläsand, vigg, bergand och flera sjöfåglar på sjön.

Redan efter midsommar mattas fågellivet, men fortfarande under juli och fram till mitten av augusti kan sjön med omgivande myrområden och fjäll vara väl värda ett besök även för den fågelintresserade. 