### Storulvån

Om man vill upp på fjället är Storulvån och vägen mot Storulvån en lämplig utgångspunkt. Närmast Storulvån ligger Getryggen som är lätt att nå även om den branta stigningen kan vara kännbar. Ripor av bägge arterna, blåhake och på högre höjd fjällpipare och snösparv hör till de fåglar man kan få syn på. Kungsörn ses ibland vid Storulvån, men fjällvråk och stenfalk är betydligt vanligare.

<figure>![Blåhake](../../images/blahake_steve-dahlfors.jpg)<figcaption><span class="description">Blåhake / Luscinia svecica.</span><span class="owner">Foto:&nbsp;Steve&nbsp;Dahlfors</span></figcaption></figure>

En lite längre men lättsammare promenad är att gå till i Ulvåtjärn ca 6 km från Storulvån efter leden mot Blåhammaren. Vid Ulvåtjärn ses regelbundet fjällabb och sluttningen upp mot Storulvåfjället strax söder om Ulvåtjärn brukar vara en säker lappsparvlokal. Om man från Ulvåtjärn fortsätter leden mot Blåhammaren uppför den långa stigningen når man en fin kalfjällplatå med ett flertal småvatten som i ett pärlband bort mot fjällstationen, Blacktjärnarna. I och omkring dessa ses ofta änder och vadare som alfågel, skärsnäppa, kärrsnäppa, mosnäppa och större strandpipare. Fjällripa och fjällabb är andra karaktärsarter.

Efter ca 3 km längs leden mot Sylarna når man hängbron över Lill-Ulvån. Söder om denna kan man följa ån ett stycke åt sydväst. Efter 1–1,5 km kommer man in i ett område som hela vägen ner emot Spåime rastskydd är rikt på tjärnar och små våtmarker omgivna av fjällhed och små kullar. Här hittas ibland smalnäbbad simsnäppa. Alfågel, bergand, sjöorre kan ses liksom många olika vadare. Småspoven är en vanlig syn medan kärrsnäppa ses mer sällan. Blåhake, lappsparv och med lite tur någon stenfalk, jorduggla eller fjällvråk är andra arter att hålla utkik efter, liksom fjällabb och ripor.