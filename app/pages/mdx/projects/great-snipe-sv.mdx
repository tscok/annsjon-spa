### Dubbelbeckasin

Ett veckoslut i slutet av maj (preliminärt 21-24 maj) kommer årets fältarbete i fågelstationens dubbelbeckasinprogram att genomföras.

I år kommer följande tre delprojekt att ingå i programmet:

1. Nätfångst av dubbelbeckasiner på spelplatser i Handölsdalen. Huvudsyftet är att förse några individer med GPS-loggers för att kunna följa deras lokala och globala rörelser i detalj. Möjligen återfångar vi också individer som har burit ljus-loggar sedan tidigare säsonger. Delprojektet drivs av forskare från Lunds Universitet, och bidrar till ny kunskap om flyttningsstrategier och övervintringsplatser för dubbelbeckasinen.
2. Radiopejling av honor från slutet av maj till mitten av juni. Syftet är att dokumentera boplatser i närheten av utvalda spelplatser. Delprojektet bidrar till ny kunskap om populationens häckningsbiologi.
3. Inventering av kända spelplatser och intressanta områden i slutet på maj och början av juni. Syftet är att dokumentera aktiviteten på alla aktiva lekar och om möjligt hitta nya spelplatser. Delprojektet bidrar till fågelstationens långsiktiga populationsövervakning.

I samtliga delprojekt finns möjlighet för motiverade personer att delta som assistent! Anmäl intresse till peter.bahlenberg@annsjon.org.

#### Allmänna upplysningar

Dubbelbeckasinen spelar framför allt nattetid, som intensivast mellan kl 23 och 02. All inventering och nätfångst måste därför ske på natten, och dagarna kommer att ägnas åt dokumentation, förberedelser och återhämtning. Radiopejlingen kan dock ske dagtid.

Både inventering och radiopejling innebär dagliga vandringar på 5-25 km i delvis obanad fjällterräng. God kondition och fjällvana underlättar arbetet, och du måste känna dig bekväm med såväl karta och kompass som GPS. God hörsel är ett krav för inventerare.

#### Bakgrund

Beståndet av dubbelbeckasin är en av de viktigaste anledningarna till att Ånnsjön- Storlien finns med på BirdLife International's lista över Important Bird Areas (IBA), dvs områden som har särskild betydelse för bevarandet av en eller flera fågelarter.

Samtidigt är dubbelbeckasinen en art som pga sina speciella levnadsvanor inte kartläggs av Ånnsjöns fågelstations huvudprojekt, myrinventering och ringmärkning. Lekbeteendet gör dock att så snart samtliga lekplatser är kända, kan arten inventeras tämligen effektivt. Idag känner vi troligen till de flesta spelplatserna i vårt område, men hittar fortfarande någon ny lek varje säsong.

Dubbelbeckasiner i skandinaviska fjällområden har studerats ingående av svenska och norska forskare i många år. De svenska studierna har framför allt bedrivits i Härjedalen, och erfarenheter därifrån visar att beckasinerna föredrar marker med gott om daggmask i jorden, och öppna, tuviga fjällsluttningar med enstaka buskar. Detta stämmer bra med våra erfarenheter från senare år. Vegetationstypen går att återfinna på berggrunds- och vegetationskartor, och täcker i västra Jämtland mycket stora områden.

Sökande efter nya spelplatser är vanligen mycket tids- och personalkrävande. Inventeringarna blir effektivare om man väljer områden där beckasiner har rapporterats, nyligen eller för länge sedan.

Här finns [litteraturuppgifter, iakttagelser, erfarenheter och förslag](/projects/great-snipe/background) från olika rapportörer.

#### Resultatrapporter

Vi har dokumenterade resultat från 2004, kontakta gärna oss om du är intresserad av något särskilt års resultat.
