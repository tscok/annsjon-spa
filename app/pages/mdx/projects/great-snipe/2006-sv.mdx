## Resultatrapport 2006

De viktigaste resultaten från projektet "Dubbelbeckasin i västra Jämtland 2006" är:

1. En ny spelplats dokumenterad på Gräslidfjällets västra sluttning, nära Enan.
2. Sex områden (totalt ca 1200 ha), varav flera mycket små, inventerade.
3. Den andra av de två sedan tidigare kända lekarna på Åreskutan koordinatsatt.
4. Visst samarbete inlett med det nationella inventeringsprojekt som startats inom ramen för åtgärdsprogrammet för dubbelbeckasin.
5. De senaste årens arbete har lett till publicering av en artikel i Ornis Svecica 17:37-47 (2007)

Ännu ett år med sen snösmältning i de västliga fjällen förhindrade inventering av högprioriterade områden norr om Storlien under projektveckan. Läget var dock något bättre än ifjol, så samtliga kända lekar kunde inventeras framgångsrikt. Dessutom inventerades ett högprioriterat område väster om Blåhammarfjället/Gräslidfjället, med den nyfunna leken som efterlängtat resultat, och ett antal lägre prioriterade områden nära Åre samt vid Vallbo/Vålådalen.

Inför årets projekt införskaffades fyra kommunikationsradioapparater av enkel modell. Syftet med dessa är att underlätta kommunikationen mellan och öka säkerheten för projektdeltagarna vid inventeringar, då man ofta går utom hör- och synhåll för varandra. Då inventeringarna inte blev så omfattande som planerat, och då flera av de inventerade områdena var mycket små "punktinsatser", fick vi bara ett riktigt tillfälle att utnyttja radioapparaterna. Men då kom de verkligen väl till pass och visade sig underlätta mycket. Tanken är att dessa apparater även ska kunna underlätta för flera verksamhetsområden vid fågelstationen, såsom vid ringmärkning och andra inventeringar.

Sammanlagt sex personer deltog i projektet under perioden 25 maj–2 juni.
